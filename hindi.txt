अफगानिस्तान के यंग क्रिकेटर बहीर शाह ने इसी सीजन में अपना फर्स्ट क्लास डेब्यू किया और पहले ही मैच में उन्होंने डबल सेन्चुरी (256* रन) लगाकर कमाल कर दिया। बता दें कि अपनी पहली धमाकेदार पारी के साथ शाह डेब्यू मैच में सबसे अधिक रन बनाने वाले दूसरे बल्लेबाज बन गए हैं। फर्स्ट क्लास डेब्यू में सबसे अधिक रन बनाने का रिकॉर्ड अभी तक मुंबई से खेलने वाले अमोल मजूमदार (260) के नाम दर्ज है।बहीर ने अपने फर्स्ट क्लास करियर में सिर्फ चार मैच खेले हैं। जिनमें वो 831 रन बना चुके हैं, जो कि सबसे ज्यादा रन बनाने का नया वर्ल्ड रिकॉर्ड है। इस अफगान क्रिकेटर ने अपने पहले मैच में 256*, दूसरे में 34 और 11, तीसरे में 111 और 116 और चौथे में नॉटआउट 303 रनों की इनिंग खेलकर ये रिकॉर्ड अपने नाम किया। बहीर से पहले ये रिकॉर्ड ऑस्ट्रेलिया के बिल पोंसफोर्ड के नाम था। जिन्होंने 94 साल पहले 1923 में अपने पहले चार फर्स्ट क्लास मैचों में 741 रन बनाए थे।अपने फर्स्ट क्लास करियर के चौथे मैच में बहीर ने नाबाद 303 रन की धमाकेदार पारी खेली। इसके साथ ही वो सबसे कम उम्र में फर्स्ट क्लास ट्रिपल सेंचुरी लगाने वाले दुनिया के दूसरे बल्लेबाज़ भी बन गए हैं। बहीर ने 18 साल 251 दिन की उम्र में ये कमाल किया। सबसे कम उम्र में तिहरा शतक लगाने का रिकॉर्ड पाकिस्तान के जावेद मियांदाद के नाम है, जिन्होंने 17 साल 310 दिन की उम्र में तिहरा शतक ठोका था।